〔1026〕 I1PD958851026.jpg
༄༅། །རིགས་བྱེད་མའི་སྒྲུབ་ཐབས།Ø
༄༅༅། །རྒྱ་གར་སྐད་དུ། ཀུ་རུ་ཀུལླེ་སཱ་དྷ་ནཾ། བོད་སྐད་དུ།
རིགས་བྱེད་མའི་སྒྲུབ་ཐབས། ཀུ་རུ་ཀུལླེ་ལ་ཕྱག་འཚལ་ལོ། །ཀྱེ་ཡི་རྡོ་རྗེའི་་་
རྒྱུད་རིམ་ལས། །འཇིག་རྟེན་གསུམ་པོ་དབང་བྱེད་པའི། །རིགས་བྱེད་ཆེན་་
པོ་ལ་བཏུད་ནས། །དེ་ཡི་སྒྲུབ་ཐབས་གསལ་བར་བརྗོད། །འདིར་རྒྱུད་ལས་
ལྷག་པར་བསྒོམ་པར་བྱ་སྟེ། སྔགས་པས་སྔ་བར་ཉལ་བ་ལས་ལངས་ཏེ། སྙིང་
གར་རཾ་ཡིག་ཡོངས་སུ་གྱུར་པ་ལས་ཉི་མའི་དཀྱིལ་འཁོར་ལ་ཧྲཱིཿཡིག་དམར་པོ་་་
བལྟས་ཏེ། དེའི་འོད་ཟེར་གྱིས་འཆད་པར་འགྱུར་བའི་བཅོམ་ལྡན་འདས་མ་་
རིགས་བྱེད་མ་མདུན་དུ་བལྟས་ནས་ཉེར་སྤྱོད་ལྔའི་སྤྲིན་ཚོགས་ཀྱིས་ཡང་དག་པར་
མཆོད་ནས། དེའི་མདུན་དུ། དཀོན་མཆོག་གསུམ་ལ་བདག་སྐྱབས་མཆི། །
ཞེས་པ་ལ་སོགས་པའི་ཚིགས་སུ་བཅད་པ་ལན་གསུམ་དུ་བརྗོད་པར་བྱའོ། །དེ་་་
ནས་སྡུག་བསྔལ་གྱིས་སྡུག་བསྔལ་བའི་སེམས་ཅན་རྣམས་ལ་དམིགས་ཏེ། དེ་་

〔1027〕 I1PD958851027.jpg
རྣམས་སྡུག་བསྔལ་བ་ལས་འདོན་པའི་མཚན་ཉིད་ཀྱི་སྙིང་རྗེ་ཆེན་པོ་བསྒོམ་པར་་་་
བྱའོ༑ །དེ་ནས་ཆོས་དང་གང་ཟག་གི་གཟུང་བ་དང་འཛིན་པའི་རང་བཞིན་་
དག་གི་དངོས་པོ་མེད་པའི་ངོ་བོ་ཉིད་གཉིས་སུ་མེད་པར་བརྗོད་པའི་མཚན་ཉིད་ཀྱི་
སྟོང་པ་ཉིད་བསྒོམས་ལ་དེའི་སྔགས་༧བྱིན་གྱིས་བརླབ་པར་བྱའོ། །ཨོཾ་ཤུ་ནྱ་ཏཱ་ཛྙཱ་
ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་སོ། །དེ་ནས་དེ་རྣམས་ལྷ་དང་ནམ་མཁའ་་
གཉིས་སུ་མེད་པར་བསམ་པར་བྱའོ ། །ཉི་མའི་དཀྱིལ་འཁོར་བལྟས་ལ།
དེའི་དབུས་སུ་ཧྲཱིཿ དམར་པོ་ཡོངས་སུ་གྱུར་པ་ལས་ཨུཏྤ་ལ་དམར་པོའི་ཟེའུ་འབྲུ་
ལ་ཉི་མ་ལ་ལྷའི་ས་བོན་ནོ། །དེ་ལ་སྤྲོ་བ་དང་བསྡུ་བ་བྱས་ནས་དེ་ལ་དེ་བཞིན་
དུ་རབ་ཏུ་ཞུགས་ནས་དེ་ཐམས་ཅད་ཡོངས་སུ་གྱུར་པ་ལས་དཔལ་ཀུ་རུ་ཀུལླེའི་སྐུར་
བདག་ཉིད་བལྟ་བར་བྱའོ། །ཆུ་སྐྱེས་དམར་པོ་འདབ་མ་བརྒྱད་པའི་དབུས་སུ་
རོའི་སྙིང་གར་ཉི་མའི་སྟེང་དུ་དཀྱིལ་འཁོར་ཕྱེད་པའི་གར་སྟབས་ཀྱིས་བཞུགས་
པ། ཉི་མའི་དཀྱིལ་འཁོར་གྱི་འོད་ལ་ཕྱོགས་དང་ཕྱོགས་མཚམས་བརྒྱད་དུ་་
དུར་ཁྲོད་བརྒྱད་ཀྱིས་ཡོངས་སུ་བསྐོར་བ། སྐུ་མདོག་དམར་མོ་ལོ་བརྒྱད་གཉིས་་
ལོན་པ་ལྟ་བུ། དབུ་སྐྲ་དམར་སེར་གྱེན་དུ་བརྫེས་པ། དབུ་ལ་སངས་རྒྱས་
ལྔའི་རང་བཞིན་ཐོད་པ་ལྔས་བརྒྱན་པ། མགོ་བོ་རློན་པའི་དོ་ཤལ་གྱིས་བརྒྱན་པ།
ཞལ་མཆེ་བ་གཙིགས་པ། ལྗགས་འདྲིལ་བ། སྤྱན་གསུམ་དམར་ཞིང་ཟླུམ་པ་
གཡོན་དུ་ལྟ་བ། ཁྲོ་ཞིང་སྒེག་པའི་ཉམས་ཅན། རུས་པའི་རང་བཞིན་གྱི་་་་
འཁོལ་ལོ་དང་། རྣ་རྒྱན་དང་། མགུལ་རྒྱན་དང་། ལག་གདུབ་དང་། སྐ་
རགས་དང་། དཔུང་རྒྱན་དང་། རྐང་གདུབ་རྣམས་ཀྱིས་བརྒྱན་པ། རྩ་་་
བའི་ཕྱག་གཉིས་ཀྱིས་མེ་ཏོག་དམར་པོའི་གཞུ་དང་ཨུཏྤ་ལའི་མདེའུ་ཅན་གྱི་མདའ་
རྣ་བའི་རྩར་འགེངས་པ། ཕྱག་ལྷག་མ་གཉིས་ཀྱིས་ཨུཏྤ་ལའི་ཞགས་པ་དང་།
р་

〔1028〕 I1PD958851028.jpg
རིགས་བྱེད་མའི་སྒྲུབ་ཐབས། 
ལྕགས་ཀྱུ་བསྣམས་པ་བསམ་པར་བྱའོ། །དེའི་སྤྱི་བོ་དང་མགྲིན་པ་དང་སྙིང་ག་་་
རྣམས་སུ་ཨོཾ་༐ཞེས་པའི་ཡི་གེ་རྣམས་བལྟ་བར་བྱའོ། །དེ་ནས་རང་གི་སྙིང་
གར་ཉི་མ་ལ་གནས་པའི་ཨུཏྤ་ལ་དམར་པོའི་ཟེའུ་འབྲུ་ལ་ཉི་མ་ལ་ཧྲཱིཿ ཡིག་དམར་
པོ་བལྟས་ལ། དེའི་འོད་ཟེར་གྱིས་དེ་བཞིན་གཤེགས་པ་ཐམས་ཅད་བསྐུལ་ཞིང་
གདན་དྲངས་ནས་དབང་བསྐུར་བར་གསོལ་བ་གདབ་པར་བྱ་སྟེ། བདུད་རྩི་་་
ལྔས་གང་བའི་བུམ་པ་རྣམས་ཀྱིས་དབང་བསྐུར་ཞིང་བཅོམ་ལྡན་འདས་འོད་དཔག་
མེད་ཀྱིས་དབུ་བརྒྱན་པའོ། །དེ་ནས་རང་གི་སྙིང་གར་ས་བོན་བརྒྱད་ལས་ལྷ་མོ་་
བྱུང་སྟེ། རང་རང་གི་བྱང་ཆུབ་ཀྱི་སེམས་ཀྱི་ཁུ་བས་ཡང་དག་པར་མཆོད་ནས་
དེ་ལ་དེ་བཞིན་དུ་ས་བོན སྤྲོ་བར་བྱའོ། །སྔགས་དང་ཡི་གེ་རྣམ་པར་སྤངས། །
ཐིག་ལེ་མ་ཡིན་སེམས་མ་ཡིན། །འདི་ནི་མཆོག་གི་བདེ་ཆེན་ཏེ། །དོར་བ་
མེད་ཅིང་བླང་དུ་མེད། །ཅེས་པ་འདིས་བསྟོད་ནས། དེ་ནས་བདུད་རྩི་མྱང་་་
བའི་ཆོ་གས་བདུད་རྩི་རྣམ་པ་ལྔ་རབ་ཏུ་འབར་ཞིང་རྫོགས་པས་ཧཱུཾ་ཡིག་དཀར་པོ་་
ལས་ལྕེ་རྡོ་རྗེའི་རང་བཞིན་དུ་བྱས་ལ་ཡི་གེ་གསུམ་གྱིས་བརླབས་ནས་བདག་ཉིད་
ཀུ་རུ་ཀུལླེའི་སྐུར་བསྒོམ་མོ། །བསྒོམས་པས་སྐྱོ་ན་སྔགས་པས་སྔགས་བཟླས་་
པར་བྱའོ། །དེ་བཞིན་དུ་དྷཱིཿ ཡིག་ལ་ཡང་དག་པར་བསྐོར་ཞིང་གནས་པའོ། །
ཨོཾ་ཀུ་རུ་ཀུལླེ་ཧྲཱིཿ སྭཱ་ཧཱ། ཞེས་པའི་ཡི་གེ་བརྒྱད་པོའི་སྔགས་ནི་སྔགས་ཀྱི་ཕྲེང་
བ་འབར་བ་བཞིན་དུ་ཡིད་ཀྱིས་བསྐོར་ནས། མྱུར་བ་དང་བུལ་བ་ལ་སོགས་་
པའི་སྐྱོན་རྣམས་དང་བྲལ་ཞིང་ཙནྡན་དམར་པོའི་ཕྲེང་བས་བཟླས་པར་བྱའོ། །
བྱེ་བ་དྲུག་བཟླས་ན་འགྲོ་བ་དྲུག་ལ་འཁོར་ལོས་སྒྱུར་ཞིང་སེམས་ཅན་རྣམས་་
དབང་དུ་བྱེད་དོ། །ཐུན་མཚམས་ཀྱི་ནང་དུ་སྐད་ཅིག་གིས་བདག་ཉིད་ཀུ་རུ་་་
ཀུལླེའི་སྐུར་བསྐྱེད་པར་བསམས་ནས་མཆོད་པ་དང་བསྟོད་པ་ལ་སོགས་པ་བྱའོ། །


0

〔1029〕 I1PD958851029.jpg
ཉན་བཤད་ལ་སོགས་པ་བྱ་བ་ཐམས་ཅད་བཅོམ་ལྡན་འདས་མའི་ང་རྒྱལ་གྱིས་དེ་་
བཞིན་དུ་བྱའོ། །དེ་ནས་སྨོན་ལམ་གདབ་པ་ལ་སོགས་པ་བྱས་ནས་ཅི་བདེར་ཉལ་
བར་བྱའོ། །མན་ངག་འདི་ཡང་བླ་མ་བརྒྱུད་པའི་རིམ་པས་ཤེས་ཤིང་རང་གི་
སྙིང་གའི་ས་བོན་ལས་བདུད་རྩིའི་ཁུ་བ་འཛག་བཞིན་པ་སྙིང་ག་ལས་ལངས་ནས་་་
མགོ་བོ་ནས་གཡོན་དུ་འཁོར་ཞིང་དཀྲིས་ནས་རྣ་བ་གཡས་ཀྱི་བུ་གར་ཞུགས་
ཤིང་ལག་པ་གཡས་པས་གཞུའི་རྒྱུད་ལ་གནས་པའི། མདའི་ལྟང་གི་བུ་ག་ནས་
མདེའུའི་རྩེ་མོར་ཞུགས་ཤིང་དེའི་འོད་ཟེར་འཕྲོ་ཞིང་གསལ་བས་སྲིད་པ་གསུམ་
དུ་སོང་ནས་སེམས་ཅན་རྣམས་ཀྱི་སྙིང་ལ་ཞུགས་ཏེ། དེའི་སྟེང་དུ་ཆུ་སྐྱེས་་
རྣམས་ཡང་དག་པར་བསྐུལ་ནས་བཀུག་སྟེ། སླར་ཡང་དེ་ལ་དེ་བཞིན་དུ་ཞུགས་
ནས་མདའི་མདེའུ་ལས་རྣ་བའི་བུ་ག་ནས་མགོ་ལ་གཡས་སུ་བསྐོར་བས་སྨིན་མའི་་་
དབུས་སུ་གནས་ནས་ཨ་བ་དྷཱུ་ཏཱིའི་ལམ་ནས་མགྲིན་པ་དང་སྙིང་ག་དང་ལྟེ་བའི་་
མཐར་ཐུག་པ་བདེ་བ་ཆེན་པོའི་སྣང་བའི་གནས་ལ་མན་ངག་ཇི་ལྟ་བ་བཞིན་དུ་་
རབ་ཏུ་གཞུག་པར་བྱའོ། །དེ་ནས་ཐབས་དང་ཤེས་རབ་དྲི་མ་མེད་པའི་ཏིང་ངེ་་
འཛིན་ལས་ཡང་དག་པར་བྱུང་བ་དེའི་བདེ་བ་ཆེན་པོས་གང་བ་བཞིན་དུ་རང་གི་་
ལུས་དང་ཁམས་གསུམ་ཡང་བལྟ་བར་བྱའོ། །དེའི་སྐད་ཅིག་ལ་ཚིགས་སུ་བཅད་
པ་འདིའི་༧དོན་དྲན་པར་བྱ་སྟེ། ཐོག་མ་དབུས་མཐའ་མེད་པ་སྟེ། །འཁོར་བ་
དང་ནི་མྱང་འདས་མིན། །དེ་ནི་བདེ་བ་ཆེན་པོ་སྟེ། །བདག་མིན་གཞན་ཡང་
མིན་པའོ། །དེ་བཞིན་དུ་སླར་ཡང་ཇི་སྙེད་པའི་སེམས་ཅན་རྣམས་དབང་དུ་བྱས་
ནས་དེ་ལ་བྱང་ཆུབ་ཆེན་པོ་མངོན་སུམ་དུ་བྱས་ཏེ། དེ་བཞིན་དུ་སྦྱོར་བས་བཟོད་
པར་བྱའོ། །དེ་བཞིན་དུ་བསྒྲུབ་༧བྱ་དང་བསྒྲུབ་བྱ་མོ་ཀུ་རུ་ཀུལླེའི་སྐུར་
བསྒོམས་ནས་གང་དུ་དེའི་ས་བོན་ལ་དེ་བཞིན་དུ་སྒྲུབ་པ་པོའི་མདའ་ལས་བསྒྲུབ་་་

〔1030〕 I1PD958851030.jpg
རིགས་བྱེད་མའི་སྒྲུབ་ཐབས 
བྱའི་ལག་ན་གནས་པའི་མདའི་ལ་དེའི་འོད་ཟེར་གྱི་རྣམ་པར་སོང་ནས།
དེ་བཞིན་དུ་རྣ་བ་གཡས་ནས་ཞུགས་ཏེ་དེ་བཞིན་དུ་སོང་ཞིང་དེ་བཞིན་དུ་གནས་
ནས་དེ་བཞིན་དུ་ཞུགས་ཤིང་དེའི་གནས་ལ་སོན་ནས་དེ་བཞིན་དུ་གནས་པར་བྱའོ།།
དཔལ་ཀུ་རུ་ཀུལླེའི་རྟོག་པ་ལས་དྷཱིཿ ཡིག་མྱོས་བྱེད་ཀྱི་གདུག་ལ་དགོད་པར་
གསུངས་ཏེ། དེ་ནས་ངེས་པར་བསྒྲུབ་བྱ་སྒྲུབ་པ་པོའི་གཞན་དབང་དུ་གྱུར་
ནས་ཡིད་སྤྲོ་བས་༧བྱ་བ་ཐམས་ཅད་བྱེད་པར་འགྱུར་རོ། །ཀུ་རུ་ཀུལླེའི་སྒྲུབ་་་
ཐབས་བཤད། །ཆོ་ག་འདི་བསྒྲུབས་བསོད་ནམས་གང་། ། དེ་ཡིས་སྐྱེ་བོ་མ་
ལུས་ཀུན༑ །དབང་གྱུར་བྱང་ཆུབ་སྦྱོར་བར་ཤོག །དཔལ་ཀྱེའི་རྡོ་རྗེའི་་་
རྒྱུད་ལས་རང་བྱིན་གྱིས་བརླབ་པའི་རིམ་པའོ། །རིགས་བྱེད་མའི་སྒྲུབ་ཐབས་
དཔལ་ལྷན་ཅིག་སྐྱེས་པའི་རོལ་པས་མཛད་པ་རྫོགས་སོ།། །།

